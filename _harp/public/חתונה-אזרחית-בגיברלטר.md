#חתונה אזרחית בגיברלטר

התחתנו כמו רבים וטובים בטקס אזרחי בארץ. תיכננו ירח דבש בספרד ועל הדרך חשבנו שיהיה נחמד להתחתן בגיברלטר כדי שנוכל להירשם בארץ כנשואים.

##למה גיברלטר ?

- נמצא בדרום ספרד, באזור שבו רצינו לטייל.
- מאד מקלים על התהליך.
- לא יקר מדיי.
- טקס באנגלית, פחות בלאגן בתרגום.
- סה”כ היה קליי קלות, באמת. אז הנה הפרטים.

##מסמכים דרושים
1. תמצית רישום של כל אחד מבני הזוג ממשרד הפנים להראות שאתם רווקים (אפשר להזמין באינרנט, לוקח בערך שבוע להגיע).
2. תעודת לידה של כל אחד מבני הזוג, לא יודע למה, אבל מבקשים (אפשר גם להזמין באינטרנט, חשוב לבקש שם שזה יהיה באנגלית, פחות מסמך לתרגם אח”כ”).
3. תרגום המסמך מסעיף 1 לאנגלית. אל תשקיעו בתרגום, מספיק להביא למתרגם ישראלי שיתרגם ויחתום על זה (תבקשו שיראה כמה שיותר פורמלי, אבל בת’כלס הם לא כאלה פדנטים).
4. דרכונים.

##מה עושים ?

שולחים להם לפני זה מייל וקובעים מועד שבו אתם תבואו להתחתן. אנחנו באנו בלי לקבוע מועד ובכל זאת הכניסו אותנו, אבל לכו תדעו על מי תיפלו ולכן תמיד עדיף לבוא עם פגישה.

באים יום לפני הטקס, ניגשים למשרד הפנים שלהם שנפתח ב-9 בבוקר. המשרד הזה מרגיש כמו סניף הדואר בירוחם והוא בגודל פיצפון ונוטה להתמלא מהר מאד ולהתרוקן בקצב הופכי. ממליץ בחום להגיע מוקדם. אנחנו הגענו ב-10, היו 2 זוגות לפנינו בתור לנישואים וחיכינו שעה.
משלמים לפקידה החביבה את כל מה שצריך (פרטים בהמשך). אחריה הולכים מעבר לכביש ל-commissioner of auth שזה בעצם שם מפונפן לעו”ד בן 18. משלמים גם לו מה שצריך והוא חותם על המסמכים שלכם. חוזרים לפקידה החביבה ומביאים לה את המסמכים החתומים. זה הכל, עבודה טובה, אפשר ללכת לשתות בירה.

חוזרים למחרת לגיברלטר. כדאי להגיע מוקדם לפני השעה שקבעתם לטקס, הכניסה עם רכב בלתי צפוייה. ביום של החתונה היה תור כניסה עם רכב של 3 שעות. כדי לא להפסיד את הטקס החננו בצד הספרדי ועברנו את הגבול ברגל. תפסנו בפנים טרמפ עם אזרח חביב (אפשר גם לקחת אוטובוס). אגב מעבר גבול, זה אחד המעברים הפחות מחמירים שראיתי. מספיק להראות להם כרטיס דמוי דרכון עם תמונה והם כנראה יעבירו אתכם. לא צריך להחתים את הדרכון…

##הטקס עצמו

מומלץ לארגן מראש 2 עדים, זה יחסוך לכם את ההסתובבות ברחוב בחיפוש אחר עדים לפני הטקס. אנחנו ביקשנו מהעדים של הזוג שהתחתן לפנינו שיעידו בטקס שלנו והם הסכימו בשמחה. עדים שעומדים בקריטריון הם כל אדם עם דופק מעל גיל 18 שמדבר אנגלית. גם משפחה עומדת בקריטריון הזה…

כל הטקס לא לוקח יותר מחצי שעה ובמהלכו :

1. נכנסים לחדר קטן ומהודר עם שולחן גדול, מחברת בגודל השולחן ותמונה של מלכת אנגליה.
2. ה-Registrar הג’ינג’י החמוד מסביר מה הוא הולך לעשות ואיך הטקס יתבצע. חותמים על כמה דברים במחברת הגדולה.
3. מכניסים את העדים ומבצעים את כל מה שהג’ינג’י אמר מקודם וחותמים שוב במחברת הגדולה.
4. הג’ינג’י מסכם את מה שהיה לנו ומכריז עלינו כבעל ואישה (או בעל ובעל, אישה ואישה)
זה הכל, אפשר לפתוח שמפניה, אתם נשואים :)

##עלויות
####שלב הכנת המסמכים :
- תעודת לידה + תמצית רישום - חינם.
- תרגום תמצית הרישום - 60 ש”ח לכל מסמך, סה”כ 120 (הלכתי למתרגמת בתל אביב).

####אצל הפקידה החביבה, יום לפני הטקס:
- רשיון נישואים מיוחד - 67.5 פאונד. לא יודע למה הם קוראים לזה special marriage license, נראה שזה מה שכולם לוקחים אז אני לא מבין למה הוא מיוחד. אבל זה מה שהם מבקשים…
- חותמת אפוסטיל - 15 פאונד. **חשוב מאד**, בלי זה אי אפשר אח”כ להירשם בארץ כנשואים.
- משלוח של התעודה 10 ימים אח”כ לארץ - 5 פאונד.
- טקס אצל הג’ינג’י - 40 פאונד.
- תעודה - 3.5 פאונד.

####אצל ה-commissioner of auth
חתימה על המסמכים שלכם - 20 פאונד לכל אחד, סה”כ 40 פאונד.
זה הכל, חוץ מזה אין עוד עלויות ביום הטקס עצמו.

##קצת תמונות
### בתור במשרד הפנים ב-Secretary Lane
![image](IMG_1247.JPG)

### אחרי הטקס עם ה-Registrar הג׳ינג׳י
![image](IMG_1357.JPG)

##קישורים לאתרים :
1. האתר הממשלתי להזמנת התעודות - http://www.gov.il/firstgov/
2. קישור לאתר הגיברלטרי שמסביר על כל התהליך - https://www.gibraltar.gov.gi/getting-married